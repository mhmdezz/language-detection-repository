Imre Nagy (pronuncia ungherese [ˈimrɛ ˈnɒɟ]) (Kaposvár, 6 giugno 1896 – Budapest, 16 giugno 1958) è stato un politico ungherese, Primo ministro in due occasioni. È considerato un eroe nazionale ungherese.

È stato il punto di riferimento di un movimento che – all'interno stesso del Partito dei Lavoratori Ungheresi (marxista-leninista) – mirava all'apertura del paese all'Occidente (con la proposta uscita dal patto di Varsavia) e ad alcuni principi tipici della liberaldemocrazia, culminato nella rivolta del 1956. Fu ucciso a seguito del fallimento della rivolta dovuto all'intervento delle forze armate sovietiche.

La sua data di nascita deve essere fissata al 6 giugno 1896 e non al 7 come riportano i documenti dell'anagrafe e della parrocchia, nonché i suoi appunti personali, per l'abitudine allora diffusa e testimoniata nel suo caso dalla figlia al suo biografo J. M. Rainer di registrare i figli il giorno dopo. I documenti del processo del 1958 hanno sempre la data di nascita 6 giugno. Nacque da famiglia contadina e fu anche un apprezzato fabbro, prima di essere arruolato nell'esercito austroungarico durante la prima guerra mondiale sul fronte est. Fatto prigioniero nel 1916, il 29 luglio dall'esercito russo sul fronte galiziano durante l'offensiva del generale Brusilov[1], scoprì il comunismo nel 1918 e venne quindi arruolato nell'Armata Rossa. Servì in Siberia, sotto il comando del commissario Jakov Jurovskij. È destituita di fondamento la voce che lo vede membro del plotone che trucidò l'ex-zar Nicola II, la sua famiglia e altri prigionieri del seguito: si tratta di un'omonimia con un Imre Nagy effettivamente presente, ma un tale nome e cognome sono ed erano molto diffusi in Ungheria.[2] Nel 1921 tornò in Ungheria dopo la rovinosa caduta del governo di Béla Kun il 1º agosto 1919 e la messa fuori legge del Partito Comunista ungherese e l'incarcerazione di molti suoi dirigenti[3]. Il suo ritorno in Ungheria portò aiuto al partito comunista ormai clandestino, ma nel febbraio 1930 dovette rifugiarsi a Mosca, dove studiò agricoltura nell'Istituto della capitale e lavorò nella sezione ungherese del Comintern.

Durante la permanenza di Nagy in Unione Sovietica, molti comunisti non originari della Russia vennero arrestati, imprigionati e condannati a morte dal governo sovietico. In particolare, Béla Kun che guidava la repubblica sovietica ungherese, scomparso nella metà degli anni '30. Questa tragedia provocò il panico tra gli emigrati ungheresi, come testimoniato da Julius Háy in Born 1900. In questo periodo Nagy divenne un agente dell'apparato di sicurezza dell'Unione Sovietica, noto col nome di 'Volodya'[4]. Era una pratica comune ed il fatto che sopravvisse alle purghe staliniane degli anni Trenta e Quaranta rafforza questa tesi. Sembra che Nagy abbia smesso di lavorare per lo spionaggio verso la fine degli anni Trenta. Rientrò in Ungheria al seguito dell'Armata Rossa nel 1944 alla caduta del regime dell'ammiraglio Horthy ed entrò nel governo provvisorio di Debrecen[5] costituito il 22 dicembre 1944 ottenendo posizioni ministeriali inclusa quella di Ministro dell'Agricoltura e di Ministro degli Interni. Nel suo primo incarico fu il ministro della riforma agraria del 1945, appena finita la guerra, una riforma storica per l'Ungheria che dissolse il latifondo[6].

Nel 1949 criticò numerose posizioni della politica agricola dell'Unione Sovietica e come conseguenza venne espulso del Politburo. Venne riammesso nel 1951, solo dopo aver fatto "autocritica", realizzò le idee che aveva tanto osteggiato. Divenne vice Primo ministro sotto Mátyás Rákosi, ma fu promosso primo ministro dopo la morte di Stalin, quando Georgij Malenkov, successore di Stalin alla guida del governo dell'URSS, lo preferì agli altri membri del partito insieme a tutta la direzione collegiale del Cremlino nella riunione tenutasi a Mosca il 13 giugno 1953[7], pochi giorni prima dell'insurrezione di Berlino Est e pochi giorni prima della caduta di Beria, arrestato al Cremlino il 26 giugno con un colpo di mano preparato da Khruščёv e dal suo gruppo.